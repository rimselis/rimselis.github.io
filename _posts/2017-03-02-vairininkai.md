---
layout: post
title: II-os eilės vairininkų kursai (įvadinė paskaita)
categories: sailing
tags: sailing learning lt
---

Kaip įprasta, nauji metai - nauji tikslai. Šiemet nusprendžiau įgyvendinti kelis dalykus, kurių vienas - išmokti.

Ta proga vakar buvau pirmojoje buriavimo paskaitoje. Nusprendžiau tapti *II-os eilės vairininku* (kažkodėl kapitonu dabar neleido).

Nusprendžiau, draugams pasigyriau, bendraminčių paieškojau ir nebebuvo kur trauktis. Taip ir atsidūriau Vytenio gatvėje, Vilniaus Jachtklubo patalpose gūdų ir lietingą ketvirtadienio vakarą. Be draugų ir bendraminčių - neturi žmonės laiko nesąmonėms.

Ilgai blaškiaus ieškodamas įėjimo. Budinčios paklausiau, ar nežino, kur čia man eiti, o ji, plačiai nusišypsojusi, rusiškai man išpyškino, kad tikrai žino. Pradedu įtarti, kad ant veido man parašyta - kalbu rusiškai. _Sercem čūjit_ (širdim jaučia). "Klasėje" jau sėdi 15 žmonių, vėluoju kokia minute. Mane pasitinka žilagalvio vyruko, ryšinčio kaklaskarę, akys. Mokytojas. Dėstytojas. Treneris? Užpildau formą - vardas, pavardė, _reikia tilpti į vieną eilutę_, el. pašto adresas, mobilaus numeris. Trys du dešimt, pagalvoju. Lapus siunčiu toliau. Kastytis Jurevičius -  kaklaskarės savininkas, mūsų kursų vedėjas, dėstytojas. Malonus vyrukas, tikriausiai paskaitos neprailgs.

Introdukcinės diskusijos. Pinigus sumokėti ten, egzaminai tada, pamokos tokios, praktika anokia, medžiaga pasiruošimui čia, knygos tokios. Nusprendžiu viską konspektuoti čia. Sako, rašant įsimena geriau. Meluoja.

Kursas iš 11 paskaitų ir dviejų konsultacijų. Viskas - pasiruošimui teoriniam egzaminui.

1. Jachtos konstrukcija ir burlaivio teorijos pagrindai
2. Jachtos konstrukcija ir burlaivio teorijos pagrindai
3. Jachtos valdymo pagrindai
4. Jachtos valdymo pagrindai
5. Jachtos valdymo pagrindai
6. Navigacija, locija
6. Navigacija, locija
8. Hidrometeorologija
9. Jūrų teisė
10. Jūrų teisė
11. Jūrų teisė

Kursus ves Kastytis Jurevičius ir Romas Ruzgas. Kaina - 120 lietuviškų. Pasibaigus kursams lauks teorinis egzaminas, po kurio -  praktiniai užsiėmimai ir praktinis egzaminas. Praktiniai užsiėmimai - 30 EUR / val Conrad 24 jachtoje. Tokios tatai kainos 2017 metų pradžioje.

Su II-os eilės vairininko pažymėjimu galėsiu Europos žemyno vidaus vandenyse plaukti 35 m² burių ploto burlaiviais. Dieną naktį. O norėjau paplaukioti aplink Graikijos salas...

Pabaigai, [reklaminis video](https://www.youtube.com/watch?v=xqw70cfbngE), po kurio liepiau sau įsigyti jachtą...
